《述书赋》语例字格

窦蒙


吾弟尚辇君字灵长，翰墨厕张、王，文章凌班、马。词藻雄赡，草隶精深。平生著碑志、诗篇、赋颂、章表凡十余万言，较其巨丽者，有天宝所献《大同赋》、《三殿蹴_赋》。以讽兴凍浄为宗；以匡君救时为本。帝乃咨尔，可编䇲书，中使王人，荣耀戚里，龙章凤篆，宠锡儒门。及乎晚年，又著《述书赋》，总七千四百六十言，精穷旨要，详辨秘义，无深不讨，无细不闻。征《五典》、《三坟》，考《九邱》、《八索》，《诗》、《骚》、《礼》、《易》，文选词林，犹不尽所知。故别结语立言，曲申幽奥。一字一句，数义旁通。尚辇君学究天人，才通诂训，注解、分析，皆凭史传。注有未尽，在此例中；意有未穷，出此格上。凡古今明哲，正文呼字；尊贵长老，各言其亲。或取便引官，或因言称爵。句则两字、三字，五言、四言，而、于、其、以之间，或六、或八。改时革命之际，举一相从。虑学者致疑，仍施朱点发。此则语之理例，别有字格存焉。凡一百二十言，并注二百四十句。且褒且贬，还同谥法。披文感切，抚已崩摧。手迹宛然，如向来之放笔；天才卓尔，成千载之分襟。考义铭心，言笑在目。一枝先折，痛贯肝肠。两眼既枯，哀缠骨髓。


字格
凡百二十言，并注二百四十句。


忘情
鵰鹗向风，自然骞翥。

天然
鸳鴻出水，更好容仪。

质朴
天仙玉女，粉黛何施。

斫磨
错彩雕文，方申巧妙。

体裁
一举一错，尽有凭据。

意态
回翔动静，厥趣相随。

不伦
前浓后薄，半败半成。

枯槁
欲北还南，气脉断绝。

专成
宜师一家，今古不杂。

有意
志立乃就，非工不精。

正
衣冠踏拖，若行若止。

行
剑履趋锵，如步如骤。

草
电掣雷奔，龙蛇岀没。

章
草中隶古，蹴踏摆打。

神
非意所到，可以识知。

圣
理绝名言，潜心意得。

文
经天纬地，可大可久。

武
回戈挽弩，擒虎拿豹。

能
千种风流曰能。

妙
百般滋味曰妙。

精
功业双绝曰精。

古
除去常情曰古。

逸
踪任无方曰逸。

高
超然出众曰高。

伟
精彩照射曰伟。

老
无心自达曰老。

喇
超能越妙曰喇。

嫩
力不副心曰嫩。

薄
阙于圆备曰薄。

强
筋力露见曰强。

稳
结构平正曰稳。

快
兴趣不停曰快。

沉
深而意远曰沉。

紧
团合密致曰紧。

慢
举止闲详曰慢。

浮
若无所归曰浮。

密
间不容发曰密。

浅
涉于俗流曰浅。

丰
笔墨相副曰丰。

茂
字外情多曰茂。

丽
体外有余曰丽。

宏
裁制绝壮曰宏。

实
气感风云曰实。

轻
笔道流便曰轻。

瘠
瘦而有力曰瘠。

疏
违犯阴阳曰疏。

拙
不依致巧曰拙。

重
质胜于文曰重。

纤
文过于质曰纤。

贞
骨清神洁曰贞•

艳
少古多今曰艳。

峻
顿挫颖达曰峻。

润
旨趣调畅曰润。

险
不期而然曰险。

怯
下笔不猛曰怯。

畏
无端羞涩曰畏。

妍
逶迤排打曰妍。

媚
意居形外曰媚。

讹
藏锋隐迹曰讹。

细
运用精深曰细。

熟
过犹不及曰熟。

雄
别负英威曰雄。

雌
气候不足曰雌。

飞
若灭若没曰飞。

爽
肃穆飘然曰爽。

动
如欲奔飞曰动。

成
一家体度曰成。

礼
动合典章曰礼。

法
宜有周备曰法。

典
从师约法曰典。

则
可以传授曰则。

偏
唯守一门曰偏。

乾
无复光辉曰乾。古寒切。

滑
遂乏风彩曰滑。

驶
波澜惊绝曰驶。

放
流浪不穷曰放。

拔
轻驾超殊曰拔。

闲
孤云生远曰闲。

郁
胜势风起曰郁。

秀
翔集难名曰秀。

束
兴致不弘曰束。

穠
五味皆足曰穠。

峭
峻中劲利曰峭。

散
有初无终曰散。

质
自少妖妍曰质。

鲁
本宗淡泊曰鲁。

肥
龟临洞穴，没而有余。

瘦
鹤立乔松，长而不足。

壮
力在意先曰壮。

宽
疏散无检曰宽。


大历十年龙集乙卯二月乙丑，陕州大都督府夏县尉窦士止初校。检校国子司业太原县令窦蒙再校。
